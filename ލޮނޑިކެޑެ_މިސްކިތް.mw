[[Image:Londikede_mosque.jpg|thumb|ލޮނޑިކެޑެ މިސްކިތް]]
އައްޑު އަތޮޅު މީދޫ '''ލޮނޑިކެޑެ މިސްކިތް''' ބިނާކުރެއްވީ އައްޑޫމީދޫ އަލް ޤާޟީ މަޙުމޫދު ރަންފުތު ފަނޑިޔާރު ތަކުރުފާނެވެ. މިތަކުރުފާނު ދިވެހިރާއްޖޭގެ އުއްތަމަ ފަނޑިޔާރުކަން 15އަހަރު ކުރެއްވިއެވެ. މީގެ 400 ވަރަކަށް އަހަރު ކުރިން ދިވެހިރާއްޖޭގެ އިންސާފުގެ އެންމެ މަތީ ގޮނޑި ފުރުއްވާފައިވާ ރަންފުތު ފަނޑިޔާރު ތަކުރުފާނު އަމަލީ ގޮތުން ކުރައްވާފައިވާ ކަމަކަށް މިހާރު ފެންނަން ހުރި ހަމައެކަނި އާސާރީ ތަރިކައަކީ ލޮނޑިކެޑެ މިސްކިތެވެ. މިތަކުރުފާނު ދިވެހި އުއްމަތަށް ނުހަނު އަގުހުރި ޚިދުމަތްތަކެއް ކުރެއްވުމަށްފަހު އަވަހާރަވީ ހިޖުރައިން 1089ހ. ވަނަ އަހަރުގައެވެ. މިމިސްކިތް ހިމާޔަށް ކުރުމަކީ ހުޅުމީދޫ ރައްޔިތުންގެ އިތުރުން މުޅި ދިވެހިރާއްޖޭގެ ހުރިހާ ރައްޔިތުންގެ ކޮނޑުގައި އެޅިފައިވާ މަސްއޫލިއްޔަތެއް ކަމާމެދު ޝައްކެއްނެތެވެ. ދިވެހި ތާރީޙަށާއި ދިވެހި ތަޢުލީމަށް ރަންފުތު ފަނޑިޔާރު ކޮށްދެއްވާފައިވާ ޚިދުމަތްތައް ގިނަގުނައެވެ. ދިވެހި ތާރީޙަށް ބަލާއިރު ދިވެހިބަހުން އެންމެ ފުރަތަމަ ފޮތެއް އެކުލަވާލެއްވީ ޤާޟީ މަޙްމޫދު ރަންފުތު ފަނޑިޔާރު ކަމުގައި އައްޝައިޙް ޙުސައިން ޞަލާޙުއްދީން ލިޔުއްވާފައިވެއެވެ.

ދިވެހި ތާރީޙަށާއި ދިވެހި ތަޢުލީމަށް އަގުހުރި ޚިދުމަތްތަކެއް ކޮށްދެއްވި އަލްޤާޟީ ޙަސަން ތާޖުއްދީނުގެ އުސްތާޛު އަލްޙަޠީބު މުޙައްމަދު ސިރާޖުއްދީނުގެ ބައްޕައަކީ އަދި އުސްތާޛަކީ އަލްޤާޟީ މަޙްމޫދު ރަންފުތު ފަނޑިޔާރު ތަކުރުފާނެވެ. 

ދާދި ފަހުން ހުޅުމީދޫން ޚަބަރު ލިބުނުގޮތުގައި ލޮނޑިކެޑެ މިސްކިތް ވަނީ ތަޅާލަން ހަމަޖެހިފައެވެ. މިފަދަ ތާރީޚީ ތަންތަނަކީ ދުނިޔޭގެ ހުރިހާ ޤައުމެއްގައި އެއްވެސް ބަދަލެއް ގެނައުމަކާނުލައި ހިމާޔަށް ކުރެވޭ ތަންތަނެވެ. އަދި މިފަދަތަންތަން ހަލާކުވުމުން މަރާމާތުކުރެވެނީ ތަނުގެ އަޞްލަށް ބަދަލެއް ނާންނާނެހެން ސައިންޓިފިކް ހަމަތަކުގެ މަތީންނެވެ.

ލޮނޑިކެޑެ މިސްކިތް ތަޅާލަން އުޅޭ ޚަބަރު ލިބުމުން އެއީ ތެދެއްތޯ ބެލުމަށް މީދޫ ބޮޑުކަތީބު އައްޝައިޚް އަބްދުﷲ ހާނީ އަށް ގުޅުމުން އޭނާ ވިދާޅުވީ އެއްގޮތަކަށްވެސް މިސްކިތް ތަޅާލައި އައު މިސްކިތެއް ބިނާ ކުރަން ނޫޅޭ ކަމަށެވެ. އެހެން ނަމަވެސް މިސްކިތަށް ވާރޭ ވެހޭތީ ފެން ހިޔާ ކުރުމުގެ ގޮތުން މިސްކިތް މަރާމާތު ކުރަން ޖެހުފައިވާ ކަމަށެވެ. މިމަރާމާތާއެކު މިސްކިތުގެތެރޭގައި އުވައިން ރާނާފައި ހުރި ފާރު ބުރިއެއް ތަޅާލަން ހަމަޖެހިފައިވާ ކަމަށްވެސް އޭނާ ވިދާޅުވިއެވެ. އަދި މިފާރުބުރިއަކީ ވަރަށްފަހުން ރާނާފައިވާ ފާރުބުރިއެއް ކަންވެސް އޭނާ ފާހަނގަ ކުރެއްވިއެވެ.

އަޅުގަނޑުމެން އެދެނީ މިސްކިތުގެ މަރާމާތުގެ މަސައްކަތްތައް ނިމޭއިރު މިސްކިތުގެ ފުރާޅުގައި ޖެހިފައިވާ އާސާރީ އީޓުގެ ބަދަލުގައި ޒަމާނީ ޓިނު ނުޖެހުމެވެ. އަދި ހަމަ އެހެންމެ މިސްކިތުގެ އާސާރީ ފާރު ޒަމާނީ ސިމެންތީގެ ފަރުދާއަކުން ނިވާ ނުކުރުމެވެ. އަދި ތަޅުން ގަނޑުގެ ބަދަލުގައި އޮފު އަރައަރާ ހުންނަ ތަށިމުށި ނުޖެހުމެވެ.	

އަޅުގަނޑުމެން އެދެނީ ލޮނޑިކެޑެ މިސްކިތުގެ މަރާމާތަކީވެސް، ދާދި ފަހުން ދަރުމަވަންތަ މިސްކިތާއި މާލޭ ހުކުރު މިސްކިތް މަރާމާތު ކުރެވުނުހެން ސައިންޓިފިކް ހަމަތަކުގެމައްޗަށް ބިނާވެގެން ކުރެވޭ މަސައްކަތަކަށްވުމެވެ. 

ތާރީޚީގޮތުން ހިމާޔަށް ކުރަންޖެހޭ ތަންތަނުގެ ލިސްޓަށް ލޮނޑިކެޑެ މިސްކިތް އިތުރުކުރުން މިހާރުވެސް މާލަސްވެއްޖެއެވެ.
